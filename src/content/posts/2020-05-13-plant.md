---
template: blog-post
title: Κάτοικοι εξωτερικού
slug: /plant/bud
date: 2020-12-25 12:37
description: Φορολογία κατοίκων εξωτερικού
featuredImage: /assets/pexels-oleg-magni-2058136.jpg
---
#### Τι πρέπει να κάνετε και τι πρέπει να προσέξετε

Κάτοικος εξωτερικού, παγκόσμιο εισόδημα, σύμβαση αποφυγής διπλής φορολογίας, φορολογικός εκπρόσωπος, πιστοποιητικό φορολογικής κατοικίας…

***Μεταβολή στο Μητρώο***

Βάση του κώδικα φορολογίας εισοδήματος όλοι όσοι κατοικούν στο εξωτερικό, εκτός εξαιρετικών περιπτώσεων βάση εσωτερικής νομοθεσίας, άνω των 183 ημερών φορολογούνται στην Ελλάδα μόνο για το εισόδημα που αποχτούν στην χώρα μας, και όχι για το παγκόσμιο εισόδημα τους. **Βασική προϋπόθεση** όμως για να ισχύσει αυτό, είναι **να έχουν δηλώσει στο μητρώο της Δ.Ο.Υ. την μεταβολή της κατοικίας τους και την χώρα που πλέον κατοικούν**. Θα πρέπει, επίσης, να έχουν ορίσει στην Ελλάδα φορολογικό εκπρόσωπο, που καλό θα είναι να είναι κάποιος φοροτεχνικός, για να έρχεται σε άμεση επαφή με την εφορία, ο οποίος φυσικά θα είναι κάτοικος Ελλάδας.

Τα έντυπα της αλλοδαπής που θα προσκομιστούν σε κάθε περίπτωση πρέπει να είναι μεταφρασμένα στην ελληνική γλώσσα με επίσημη μετάφραση και να φέρουν την σχετική σφραγίδα Apostille , εκτός από τις αιτήσεις αποφυγής διπλής φορολογίας, αλλά και τα πιστοποιητικά φορολογικής κατοικίας που εκδίδουν οι φορολογικές Αρχές των Η.Π.Α και της Τουρκίας, που εξαιρούνται από την διαδικασία του Apostille.

Αφού προσκομιστούν όλα τα σχετικά πιστοποιητικά θα πρέπει το αρμόδιο τμήμα της Δ.Ο.Υ να εξετάσει και να εγκρίνει ή να απορρίψει το αίτημα του φορολογούμενου εντός 2 μηνών από την ημερομηνία που παρέλαβε τα σχετικά έγγραφα. Τα σημεία που εξετάζονται κατά σειρά βάση του άρθρου 4 του Κ.Φ.Ε  εκτός από το πιστοποιητικό φορολογικής κατοικίας και την εγκυρότητα των εγγράφων  είναι :

* Οι οικογενειακοί δεσμοί (π.χ αν εργάζεται η σύζυγος στην Ελλάδα)
* Οι εργασιακοί δεσμοί ( π.χ αν υπάρχει ατομική επιχείρηση)
* Η μόνιμη ή κύρια κατοικία ή το κέντρο ζωτικών συμφερόντων που βρίσκεται για το έτος για 183 ημέρες και άνω
* Η ιθαγένεια


  Σε κάθε περίπτωση, η φορολογική δήλωση για την χρονιά που έγινε η σχετική αίτηση μπορεί να υποβληθεί έως τις 31/12 ανεξαρτήτως της απόφασης που θα ληφθεί από την αρμόδια Δ.Ο.Υ με την βασική προϋπόθεση να έχουν υποβληθεί όλα τα δικαιολογητικά εμπρόθεσμα.

**Προσοχή**:  Εάν ο φορολογούμενος που κατοικεί στο εξωτερικό δεν έχει υποβάλει την σχετική αίτηση ποτέ και εμφανίζεται ως κάτοικος Ελλάδας στα μητρώα της εφορίας, μπορεί να έρθει αντιμέτωπος με δυσάρεστες εκπλήξεις. 

Για παράδειγμα εάν έχει παρέλθει τριετία από το έτος που προκύπτουν τα εισοδήματα, ο φόρος που πληρώθηκε στο εξωτερικό δεν συμψηφίζεται με τον ελληνικό φόρο, όπως προβλέπεται από τον Κ.Φ.Ε και έτσι το ποσό θα φορολογηθεί στο σύνολο του με τις ανάλογες προσαυξήσεις!!!